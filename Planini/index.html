<html>
<head>
<meta charset="Windows-1251">
</head>
<body>

<h1 font-face="courier" font-size="3"> Планините на България </h1>
<p> Спокойно можем да наречем България планинска страна. Приблизително половината от нейната територия е заета от различни по площ, височина, характер и произход планински образувания. Всички те са брънка от мощната верига на Алпо-Хималаите, обхващаща множество планински системи на два континента - Европа и Азия.</p>
<p>Планините в България са изключително разнообразни. Ако им липсва нещо, то това са само “космическите” височини и вечните снегове и ледове. Малки и големи, голи и обрасли, заоблени и стръмни, ниски и високи, скалисти и откровено алпийски - всички те са достъпни през 4-те годишни сезона и предоставят неограничени възможности за отдих, спорт и туризъм. </p>
<p>Географската наука посочва 37 планини на територията на България, като 36 от тях са в южната част на страната. Стара планина е граница между Северна и Южна България. Именно Стара планина, най-дългата и най-голяма по площ, известна още и като Балкана, е дала името на нашия Балкански полуостров. Успоредно и южно от нея се простира втората по дължина планинска верига у нас - Средна гора. Тези две планини, освен великолепните си природни дадености, са тясно свързани и с историята на нашия народ. Най-внушителната планинска система обаче е Рило-Родопският масив, включващ Рила, Пирин, Родопи, Славянка и Стъргач. </p>
<p>От всичките 37 малки и големи планини, 8 надминават 2000 метра: Рила (връх Мусала - 2925 м), Пирин (връх Вихрен - 2914 м), Стара планина (връх Ботев - 2376 м), Витоша (Черни връх - 2290 м), Осоговска (връх Руен - 2252 м), Славянка (Гоцев връх - 2212 м), Родопи (връх Голям Перелик - 2191 м) и Беласица (връх Радомир - 2029 м). Всички те са обект на туристическа и спортна активност, а Родопите са и доста гъсто населени.</p>
<br>
<ul>
<li> <a href="Rila.html">Рила </a></li>
<li> <a href="http://bg.zonebulgaria.com/planini/pirin/">Пирин </a></li>
<li> <a href="Stara planina.html">Стара планина </a></li>
<li> <a href="http://bg.zonebulgaria.com/planini/rodopi/">Родопи </a></li>
<li> <a href="http://bg.zonebulgaria.com/planini/vitosha/">Витоша </a></li>
</ul>






</body>
</html>